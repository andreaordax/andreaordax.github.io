---
layout:     post
title:      "Aquí paz y después gloria"
date:       2014-09-12 12:00:00
author:     "Andrea Ordax"
header-img: "img/post-bg-07.jpg"
---

<p>Pel que llegeixo a les xarxes i he pogut extreure de tantes converses fent cerveses d’un euro, sembla a ser que avui sóc menys demòcrata i menys catalana que ahir perquè he decidit no formar part de la nova performance del “procés”. La senyora Forcadell ho confirmava dissabte quan declarava que “tots els catalans demòcrates han d'anar a votar”, interpreto doncs, que aquells que per convicció no ho vam fer, avui ja no som ni demòcrates ni catalans. No ho acabo de veure clar, però com és el que diu molta gent i guiant-nos per l’argumentum ad populum, ho donarem per vàlid.</p>

<p>Quan es parla del tema he de procurar no titubejar en l’exposició dels meus motius, que no sembli que la meva decisió és fruït d’un cop al cap i no d’una reflexió profunda. A vegades he tingut la sensació que l'interlocutor m'imagina embolcallada amb la rojigualda mentre venero a la Mariló Montero i una petita i solitària neurona rebota a les parets del meu crani.</p>

<p>El nacionalisme no m’emociona, cap d’ells, no entenc la idea de pàtria i que la nació vagi per davant l’individu m’esgarrifa. Potser perque a tot arreu he llegit la paraula “emoció”, en totes les seves variants semàntiques, dedueixo que això és el que em falta, l’emoció, el sentiment. No el tinc. D’altra banda, la independència no resoldria cap de les meves preocupacions, és més, comença a accentuar alguns dels tics de la societat actual que més m’espanten. Suposo que també ajuda el fet de saber que haver nascut aquí i no a Milwaukee, no és mèrit meu i entenc que el nacionalisme implica tenir un valor afegit pel fet de pertànyer a un determinat lloc. No tinc tampoc aquest valor afegit, ni demòcrata, ni sentimental, ni valor afegit, ni catalana, sóc tota drama.</p>

<p>No tinc cap foto davant d’una urna i no podré ensenyar als meus néts que un dia vaig anar a votar un intangible en el qual no creia. Francament, vaig arribar a pensar que tot el tinglado era només per les fotos. Molt moni. Cada vegada que algú m’intenta convèncer del gravíssim error que suposa haver decidit no “fer història” m’agafa mal de cap i el mal de cap s’accentua quan m’adono que opinar públicament del tema avui dia comporta un progressiu suïcidi social amb el qual t’acabes guanyant la pseudocomprensió diplomàtica i hipòcrita d’amics i familiars. Una altra cosa que tampoc m’amoïna, en tot cas m’entristeix.</p>

<p>És evident que la demanda de prop d’un 1.900.000 persones (son les últimes dades que tinc del portal 324.cat a falta dels vots a l’estranger i els vots dels pròxims 15 dies) no es pot obviar, crec que això ho tenim tots clar. Ara bé, que la solució passi per invertir diners, esforços i espais informatius en un procés participatiu per obtenir uns resultats que ja sabíem, no em convenç. Segons la Guàrdia Urbana el passat 11 de setembre la participació va ser de 1.800.000 persones, era necessària doncs aquesta performance consultiva a menys de dos mesos de tancar l’any i en un context social, econòmic i polític que no es precisament per tirar coets? No em convenç tampoc. No cal ni dir que la idea d’una hipotètica DUI tampoc és la solució, i si considereu que és la bona opció, agafeu la bandereta de la democràcia que portaveu tots ahir i l’enterreu en un clot molt profund. Jo també vull que el meu país vagi a millor, el que no comparteixo és que la independència sigui la solució, i el show patrocinat per l’ANC no ajuda a que simpatitzi amb la causa. Parleu de la "llibertat" com si fos un concepte que us pertany, de fet, us pertany tant que quan trobeu algú que no dóna suport al "procés" demostreu perquè sou dignes propietaris del concepte.</p>


<p>Crec que tots coincidim que fins ara la resposta del govern central a aquesta demanda ha estat la de girar l’esquena i esperar que quan tornin a mirar el problema s’hagi resolt. Això no passarà, res es soluciona sol i menys amb una societat catalana cada vegada més fracturada i polaritzada. No tinc la solució a la qüestió nacional, cada vegada que algú em demana que legitimi les meves opinions oferint una solució em torna el mal de cap, no se si hi ha algú capaç d’entendre que això no és tasca meva i menys quan tinc el mateix interès per la idea de nació que per un partit de criquet dels Chennai Super Kings i els Mumbai Indians. No sou els únics que patiu el constitucionalisme malaltís del govern central, ni tampoc la seva ineptitud i mala gestió, la resta de l’estat ho pateix també. Això se'ns oblida, perquè nosaltres patim més, els catalans sempre hem sigut una mica "attention whores", tan oprimits que necessitem que el món vegi una cosa que només veieu vosaltres. I així tot el putu dia. </p>


<p>Ahir us veu emocionar perquè consideràveu que estàveu desafiant l’enemic, vaig llegir  “no tenim por” unes 400 vegades, por de que? Vivim al S.XXI, en un país progressista amb un govern nefast, sí, però un país de mentalitat oberta al cap i a la fi. Realment algú pot assegurar que va anar a votar amb por? Que esperàveu? Tancs? D’això se’n diu paranoia, no veu desafiar ningú, veu anar a posar un paperet dins d’una urna de cartró perquè us feia il·lusió votar que sou catalans i que voleu ser catalans i prou. Molt bé, ho entenc, però no alimentem la llegenda del victimisme, que ahir no veu haver d’anar a votar sortejant bombes i buscant la vostra mesa en un edifici en runes. Una altra afirmació que tampoc acabo d’entendre és la de vanagloriar-se per haver votat “de manera pacífica donant una lliçó de democràcia”, com aneu a votar normalment, amb una escopeta sota el braç? </p>

<blockquote>Passi el que passi, arribant fins avui, desafiant l'Estat, ja hem guanyat. (Carme Forcadell, governanta primera de Nova Catalunya)</blockquote>

<p>Quan llegeixo que ahir estàvem tots convidats a votar, m’agafa una mica el riure, realment esperàveu que algú que gaudeix votant i vol votar amb garanties, en una votació imparcial, amb interventors neutrals, amb una pregunta clara, amb opcions reals (el Sí/No es producte de la fàbrica Disney), amb una campanya per totes les opcions i amb un cens real, entre d’altres requisits, pensava participar d’una consulta digne de república bananera? A mi m’encanta votar, jo ho votaria tot, gaudeixo molt quan hi ha eleccions i insisteixo que el dia que pugui votar de manera justa, aniré. De moment la idea d’anar a votar perquè “fa ilu” penjar una foto a Instagram i dir que “hem demostrat que som un gran país”, no es una idea que m’entusiasmi, no entenc la idea de “gran país”, perdoneu-me. </p>

<p>M’esforço per entendre i envejo la vostra emoció ahir i potser un dia jo m’emocionaré i formaré part d’un tinglado tan gran com el “procés”. De moment, amb la nació no em toqueu la fibra, potser si l’Artur em deixa triar en un referèndum si vull acabar amb tots els imputats de CiU, ploro i tot.</p>

<p>"Estos son mis principios, si no le gustan, tengo otros."</p>

<p>Imatge de portada, EFE.</p>
